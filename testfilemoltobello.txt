Il conteggio procede lento. Anzi, lentissimo. Ma lo scrutinio delle presidenziali americane avanza rivelando la progressiva rimonta di Joe Biden su Donald Trump. Lo spoglio del voto per posta ha infatti segnato i due sorpassi decisivi di Pennsylvania e Georgia, che sciolgono qualsiasi dubbio sull’avanzata del candidato democratico verso la Casa Bianca. Lo Stato del Sud, tradizionalmente repubblicano, non sceglie un presidente democratico dal 1992 mentre in Pennsylvania, che nel 2016 era stata bottino di Trump, la rimonta è determinata dai voti della contea di Philadelphia. Quindi democratici. E l’aviazione americana, come spetta ai presidenti, ha chiuso lo spazio aereo sopra la casa di Joe Biden a Wilmington, in Delaware, per un raggio di un miglio. Un altro evidente segno - dopo il rafforzamento della sicurezza deciso dal Secret Service - che la vittoria è vicina. La Federal Aviation Administration, riferisce la Cnn, ha anche temporaneamente sospeso il sorvolo sul vicino Chase Center, dove è possibile che Biden faccia il suo discorso in caso di vittoria. Ma fonti rivelano all’emittente americana che Trump non è disposto a riconoscere la sua vittoria.
